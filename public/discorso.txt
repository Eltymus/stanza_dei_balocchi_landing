Buonasera a tutti,
oggi siamo qui per parlare di un tema che riguarda l’intera società: il difficile e intenso rapporto all’interno di una famiglia con un figlio autistico. È un tema che tocca da vicino chi vive questa realtà ogni giorno, ma anche chi, pur non avendo un’esperienza diretta, può fare la differenza con maggiore comprensione e supporto.


Rappresento un gruppo di famiglie sempre più numeroso, che da più di dieci anni ha costituito l’associazione la Stanza dei Balocchi per offrire attività e servizi alle famiglie con figli autistici e con altre disabilità. Non siamo solo genitori, siamo una comunità, un punto di riferimento per chi troppo spesso si sente solo.


Vivere con un figlio autistico significa imparare ogni giorno un nuovo linguaggio. Un linguaggio fatto di gesti, di sguardi, di routine che rassicurano. Significa accettare che l’amore si esprime in modi diversi, che un abbraccio può essere rifiutato non per mancanza di affetto, ma per una sensibilità diversa.


Vivere con un figlio autistico significa affrontare ogni giorno sfide che pochi possono comprendere davvero.
• Disturbi del sonno e dell’alimentazione, sia per i figli che per i genitori, a causa di una routine difficile da mantenere e di un equilibrio sempre precario.
• Disturbi sensoriali e del linguaggio, che impediscono persino di definire il malessere e la sua localizzazione, rendendo ogni disagio un enigma da decifrare.
• Lotta contro le stereotipie, le ossessioni, l’autolesionismo e talvolta l’aggressività, con genitori logorati dal dover insegnare abilità che altri bambini acquisiscono naturalmente per imitazione.
• Stress, insonnia, rituali rigidi e manie, che non lasciano tregua né ai figli né ai genitori.
È una sfida continua che richiede non solo la gestione delle emozioni, proprie e del proprio figlio ma anche la ricerca dell’equilibrio tra il bisogno di assistenza e il desiderio di autonomia.
Spesso è anche necessario un maggior impegno nel rapporto con gli altri, segnato dall’incomprensione o dall’isolamento.


La pressione sulle famiglie è enorme. E troppe volte vediamo genitori separarsi, sopraffatti da un peso che sembra insostenibile e fratelli con problemi psicologici, che spesso vivono il conflitto interiore tra l’amore e la sopportazione verso un familiare così ingombrante. 


E poi c’è la burocrazia, le liste d’attesa, le difficoltà nel reperire assistenza sanitaria adeguata, la ricerca di una scuola adatta, di un terapista specializzato, di un centro che accolga, di proposte inappropriate da parte dei servizi e delle istituzioni. Il peso della disabilità non è solo emotivo, è anche pratico e organizzativo.


L’efficienza non si ottiene con le promesse, ma con strumenti concreti e azioni reali.
E allora, da chi può partire il cambio di passo? Personalmente, non ho dubbi: solo e soltanto dalle famiglie. Dalla loro voglia di non arrendersi perché i nostri figli sono i nostri migliori insegnanti. I genitori di questi bambini, ragazzi e poi adulti, ricevono una serie di insegnamenti inestimabili che possono cambiare la loro vita per sempre. Ecco perché il genitore apprende la forza, la flessibilità e l’adattamento a situazioni imprevedibili. Un figlio disabile insegna ai genitori a vedere il mondo da una prospettiva diversa, ad accettare ed apprezzare le differenze.  A trovare la bellezza e la gioia nelle piccole cose perché un figlio disabile insegna ai genitori a non dare nulla per scontato ed apprezzare ogni momento della vita, dando la giusta priorità a ciò che veramente conta. 
Chi si prende cura di una persona con disabilità grave sa cosa significa mettere da parte se stessi. I caregiver familiari sono genitori, fratelli, coniugi, nonni, figli che, con infinito amore, dedicano la loro vita a chi non può esprimere o lo fa con difficoltà i propri bisogni, le proprie frustrazioni, i propri desideri.


Essere un caregiver significa esserci, sempre. Ventiquattro ore su ventiquattro, sette giorni su sette. Significa non poter abbassare la guardia, perché la persona che amiamo dipende completamente da noi. È un impegno che si affronta con il cuore, ma che spesso porta all’isolamento, alla stanchezza cronica, a una fatica che pochi comprendono davvero.


Ecco perché abbiamo scelto di fare rete, di non restare soli.


Le realtà come la nostra associazione nascono per combattere la solitudine. Per creare spazi di crescita, di confronto, di supporto. Per costruire una rete di famiglie che non si sentano più invisibili.
Quando si è stanchi ed incerti sulle scelte del futuro, si ha bisogno di qualcuno che dica: “Ti capisco. Non sei solo. Siamo qui per aiutarti.”


Abbiamo capito che condividere è un modo per superare il dolore. Quando una famiglia con un figlio autistico trova altre famiglie come la propria, qualcosa cambia. Il peso si divide, la speranza si moltiplica.


Noi promuoviamo le abilità sociali attraverso percorsi ludico-ricreativi rivolti ai soggetti autistici, perché crediamo che ogni bambino, ogni ragazzo, abbia diritto a spazi di crescita, di gioco, di relazione. 
Inoltre, organizziamo occasioni di ritrovo e di svago per le famiglie al completo, ad es. uscite di gruppo una volta al mese, la pizzata per la festa delle mamme, le cene tra i papà, e così via.  In questo modo si concretizza e si fortifica il rapporto di amicizia e condivisione.  Creiamo quindi opportunità affinché l’autismo non sia un muro, ma un ponte verso nuove forme di comunicazione e inclusione.


L’autismo e la disabilità non sono solo una sfida per chi li vive direttamente, ma per l’intera comunità. Se impariamo a guardare oltre la difficoltà, vedremo che in ogni persona c’è un valore, un talento, un’emozione da scoprire.


E ognuno di voi, può essere parte di questo cambiamento. Perché anche solo con un gesto, con una maggiore consapevolezza, possiamo rendere il mondo un posto più accogliente per tutti.


Grazie.